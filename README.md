# Scopri Firefox e Mozilla!

##### Una guida rapida a Firefox

Vers. 1.1.0  
Collaboratori: Niccolo Cantu, Edoardo Putti, Daniele Scasciafratte, Edoardo Viola, Irene Pirrotta, Mirko Pizii, Pasquale De Rose

Licenza: <img src="images/license.png" style="width:110px;">

Capitoli:

* Introduzione alla guida
* Mozilla, Firefox e Mozilla Italia
* Perché scegliere Firefox?
* Novità
* Estensioni
* Altri progetti Mozilla
* Contribuire

### Introduzione

Lo scopo di questa breve guida è di accompagnarti alla scoperta del browser Firefox, un browser web diverso da tutti gli altri, che mette l'utente al primo posto. Devi sapere per prima cosa che Firefox è un software libero, ossia garantisce a tutti la libertà di utilizzare il programma, studiare come è fatto, modificarlo e poi condividerlo.

Mozilla Foundation è un'organizzazione senza scopo di lucro e lavora ogni giorno per migliorare Firefox, con l'aiuto di molti volontari da tutto il mondo. La community di Mozilla è globale e conta oltre 10.000 persone attive; non si tratta solo di programmatori o esperti di informatica, l'aiuto di ciascuno è indispensabile perché sono necessarie persone competenti in molti settori. Per questo motivo si dice che **Firefox è fatto dagli utenti per gli utenti**.

Nei prossimi capitoli vedremo di spiegarti perché usare Firefox, ti consiglieremo le migliori estensioni per personalizzare il tuo browser, scoprirai altri progetti sviluppati e mantenuti da Mozilla e infine parleremo della missione che portiamo avanti come comunità.

### Mozilla, Firefox e Mozilla Italia

Mozilla è il nome della community, il nome in codice in origine era "Mosaic Killer", poi diventato Mozilla per assonanza; la mascotte di Mozilla è un tirannosaurus rex di colore rosso, rawr!

Il più famoso progetto della comunità è il browser Firefox, che ha come mascotte un panda rosso. I suoi punti di forza sono la **facilità d’uso**, la **personalizzazione**, la **sicurezza**, la **velocità** e il **supporto** garantito a tutti.
Firefox è un software **multipiattaforma** in grado di funzionare sui sistemi operativi più diffusi (Windows, Linux, Mac OS X, Android e iOS): se per lavoro, per studio o per svago si ha la necessità di dover utilizzare diverse piattaforme, si avrà la stessa interfaccia da computer mentre, da mobile, l'esperienza sarà uniforme al sistema in uso. In entrambi i casi le funzionalità sono le medesime.

**Mozilla Italia**, invece, è la comunità italiana che si occupa di tradurre i progetti e le pagine web di Mozilla, fornire supporto e assistenza a tutti gli utenti ed è presente anche in altre attività, come gli eventi. Il punto d'incontro principale è il **forum** di Mozilla Italia (che conta mediamente dieci nuovi iscritti e cento messaggi scritti ogni giorno) e i **nuovi canali Telegram**, accessibili da _**@mozItaHub**_

### Perché scegliere Firefox?

Firefox è creato **dagli** utenti **per** gli utenti. Non è realizzato per guadagnare, Mozilla è una fondazione no profit, ma per **offrire** un'esperienza di navigazione **unica**.
Scegli il browser **libero**, **sicuro**, **affidabile** ed **indipendente**. Scegli Firefox!

##### Libertà e personalizzazione

Firefox è il browser davvero “personale”. È possibile aggiungere **nuove funzionalità** grazie alle migliaia di estensioni disponibili: dalla gestione di aste online al caricamento delle foto digitali, dal controllo delle previsioni del tempo alla possibilità di ascoltare musica direttamente dal browser. Installando i temi si può invece cambiare l’aspetto dell’interfaccia e Firefox potrà, ad esempio, avere pannelli in finto legno o colori metallici. Inoltre il sistema nativo dei profili permette di avere diverse configurazioni di Firefox con impostazioni o estensioni differenti.

##### Sicurezza e privacy

La **sicurezza** sul web è fondamentale: Firefox integra moltissime funzioni in grado di migliorare la sicurezza della navigazione sul web come ad esempio la protezione anti-phishing, la gestione avanzata delle password, il controllo dei cookie e le impostazioni di sicurezza personalizzate. Il sistema di aggiornamento automatico consente di mantenere il browser sempre aggiornato all’ultima versione disponibile.

##### Velocità

Grazie alle numerosissime innovazioni introdotte nel progetto, chiunque lo utilizzi potrà apprezzare la **velocità** di visualizzazione, la rapidità di esecuzione di JavaScript e la perfetta resa del testo e delle immagini nelle pagine web. Provare per credere!

##### Supporto

Il concetto di “comunità” è alla base della filosofia di Mozilla. Centinaia di persone in tutto il mondo collaborano alla pubblicazione di articoli di **supporto** e offrono **assistenza** agli utenti nelle principali lingue mondiali. In Italia questo compito è affidato a Mozilla Italia che offre supporto attraverso il suo forum ufficiale.

### Novità

Ogni versione introduce nuove funzionalità al browser che semplificano l'uso di Firefox senza l’ausilio di componenti aggiuntivi.
Di seguito troverai le più importanti già presenti nell'ultima versione:

##### Firefox For Developers e Firefox Nightly

Firefox Dev Edition è una versione basata sulla Beta che abilita in modo predefinito delle opzioni per gli sviluppatori per analizzare ogni aspetto delle pagine web e del browser.   
Firefox Nightly è una versione di sviluppo aggiornata giornalmente che permette di provare le ultime funzionalità (o bug). Utilizzata per segnalare problemi sia di traduzione sia di funzionalità e divertirsi provando le ultime novità. 

##### Pulsante Dimentica

Se ci si dimentica di utilizzare la navigazione anonima su un computer condiviso con altre persone, nessun problema: è possibile utilizzare il pulsante dimentica per cancellare rapidamente i dati recenti (cronologia, moduli, cookie ecc) senza andare ad intaccare nessun’altra informazione.

##### Modalità lettura

La modalità lettura è una funzionalità di Firefox e permette di visualizzare, 
di una qualunque pagina che la supporti, **solo il testo ed le immagini**, rimuovendo tutto il resto. E' altamente **personalizzabile**: si può modificare l'interlinea, i margini, la grandezza del testo e molto altro. Inoltre è possibile mettersi comodi ed **ascoltare** quella stessa pagina, senza doverla leggere, grazie al pulsante "**Leggi ad alta voce**"!

##### Firefox Screenshot 
 
Firefox Screenshot è una nuova funzione che permette di catturare, scaricare, collezionare e condividere immagini ("screenshot") dei siti web. 
 
##### Pocket 
 
Pocket è un servizio integrato in Firefox che permette di salvare, in un unico posto, tutte le pagine che si vogliono, semplicemente con un clic, per poterle leggere, condividere o rimuovere successivamente.
 
### Estensioni
Il punto di forza di Firefox sono le estensioni. La libertà e la personalizzazione del browser sono le caratteristiche di Firefox, a dimostrazione del fatto che gli utenti sono di massima importanza per la Fondazione Mozilla.
Qui di seguito alcune delle migliori estensioni disponibili:

##### Lightbeam
Lightbeam mostra tutti i siti con cui, direttamente o indirettamente, si interagisce sul Web. Durante la navigazione, traccia, attraverso un grafico e rivela la natura profonda del Web odierno, incluse alcune parti che spesso non sono chiare all’utente.

##### uBlock Origin
Una versione alleggerita di AdBlock, impedisce il caricamento delle pubblicità e velocizza la navigazione. Mostra le statistiche sia delle risorse bloccate sia delle pubblicità bloccate della pagina che si sta visitando.

##### Privacy Badger
Privacy Badger blocca i tentativi di tracciamento sul web, attraverso dei filtri specifici che riconoscono le pagine traccianti o malevole impedendone il loro caricamento, come i pulsanti di condivisione dei social network.

##### I Don't Care About Cookies
Una direttiva dell'UE obbliga i siti web ad inserire un'avviso per l'uso dei cookie di terze parti.
Possono essere fastidiosi per la navigazione. Con questo plugin è possibile disabilitare questi avvisi per una esperienza più piacevole su internet.

##### Https Everywhere
Alcuni siti non hanno il protocollo HTTPS abilitato, e la navigazione pertanto non è protetta. HTTPS Everywhere forza l'abilitazione del protocollo su tutti i siti che visitiamo, rendendo la nostra navigazione sicura e protetta.

##### Dictionary Switcher
La correzione delle parole quando digitiamo nella rete è importante, come anche avere un sistema funzionale che supporti più dizionari linguistici. Questa estensione ci permette di scegliere il dizionario che vogliamo per ogni pagina.

### Altri progetti Mozilla

Numerosi sono i progetti portati avanti dalla Mozilla Foundation e tra quelli non elencati ci sono progetti del calibro di MDN, Mozilla Science, Webmaker, MOSS e MozVR. Tutti i progetti si rivolgono a persone con differenti competenze e hanno tutti un fattore in comune: la visione del web come risorsa aperta a tutte le persone del mondo. In dettaglio i progetti più importanti di Mozilla:

##### Firefox Focus

Firefox Focus è un nuovo progetto della Mozilla Foundation che porta la navigazione privata a un livello più alto, fornendo un browser dedicato alla privacy, attraverso un evoluto sistema di protezione antitracciamento e di blocco dei contenuti. Le avanzate funzionalità per la protezione della privacy sono sempre attive e la cronologia di navigazione viene eliminata automaticamente al termine di ogni sessione di navigazione. Inoltre la protezione antitracciamento di cui è dotato Firefox Focus permettono una maggiore velocità di navigazione attraverso il blocco della pubblicità e degli script. Tutte queste caratteristiche avanzate sono disponibili in solo 5 MB, meno dello spazio richiesto per un selfie. Firefox Focus è disponibile sia per Android sia per iOS.

##### Rust

Rust è un linguaggio di programmazione compilato multi-paradigma implementato da Mozilla Research in collaborazione con la community Open-Source. L'obiettivo di Rust è di mettere a disposizione un linguaggio per creare sistemi complessi e sicuri, anche per il multithread. Ciò comporta un insieme di caratteristiche che enfatizzano le prestazioni, il controllo sull'allocazione di memoria, la sicurezza e multithreading. Attualmente, tra i vari progetti che fanno uso di questo linguaggio, troviamo il motore di rendering del browser Servo.

##### Test Pilot

Test Pilot è un progetto sviluppato da Mozilla e permette agli utenti di essere, in tutte le fasi di sviluppo, al centro del progetto Firefox, testando periodicamente delle estensioni sperimentali: si possono provare in anteprima delle possibili future funzionalità, prima che queste vengano integrate nel browser stesso e, quindi, disponibili per tutti. Dopo averlo installato è possibile scegliere ciò che si desidera provare, quindi collaborare rilasciando una **propria** opinione sull’esperienza d’uso personale. Vieni a scoprire le nuove funzionalità sperimentali su:https://testpilot.firefox.com/

### Vuoi contribuire?

Il tuo aiuto è fondamentale per mantenere il Web una risorsa libera, accessibile e pubblica. I nostri **volontari** quotidianamente lavorano affinché questo sia possibile. Non è necessario che tu abbia delle abilità specifiche. Tra di noi potrai confrontarti con grafici, ingegneri, informatici, linguisti, studenti e insegnanti. Il nostro fattore comune è la volontà e la consapevolezza che l’unione fa la forza.  
Saremo a tua disposizione e disponibili ad aiutarti lungo tutto questo tuo fantastico percorso all’interno della nostra community italiana. Per conoscere meglio tutto questo, apprendere nuove competenze e contribuire a migliorare il Web, visita [mozillaitalia.org](http://mozillaitalia.org)!
